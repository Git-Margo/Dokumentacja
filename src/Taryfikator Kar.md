<b>I. POSTANOWIENIA OGÓLNE</b><br>
<br>
<b>Zasady ogólne</b><br>
1. Taryfikator Kar stanowi integralną część Regulaminu Serwisu <a href="https://www.margonem.pl" target="_blank">https://www.margonem.pl</a> i Gry Margonem, dostępnego pod adresem: <a href="/index/view,323" target="_blank">https://pomoc.margonem.pl/index/view,323</a> .<br>
2. Postanowienia Taryfikatora Kar regulują szczegółowe kwestie dotyczące korzystania przez Użytkowników z określonych elementów Serwisu i jego funkcjonalności oraz określają konsekwencje wynikające z ich naruszenia. Postanowienia, o których mowa w zdaniu poprzedzającym nie są alternatywne względem postanowień Regulaminu i nie mogą być w ten sposób interpretowane.<br>
3. Wszelkie pojęcia pisane w Taryfikatorze Kar wielką literą, mają znaczenie nadane im w Regulaminie. <br>
4. Postanowienia Taryfikatora Kar obowiązują we wszystkich elementach Serwisu. Należą do nich w szczególności: Gra, Forum Gry, Profil Gracza, Panel Kontaktowy.<br>
5. Uprawnienia i obowiązki Usługodawcy wynikające z zapisów niniejszego Taryfikatora Kar, Usługodawca realizuje za pośrednictwem wyznaczonych osób - Administratorów Gry. Administratorami są w szczególności Super Mistrzowie Gry i Mistrzowie Gry. Dodatkowo, w obrębie czatu i Forum Gry, funkcje pomocnicze w zakresie opisanym w zdaniu poprzednim, pełnią wyznaczeni przez Usługodawcę Moderatorzy Czatu, Super Moderatorzy Czatu i Moderatorzy Forum. Zakresy uprawnień poszczególnych Administratorów Gry, w szczególności ze względu na rodzaj sprawowanej funkcji, mogą być różne.<br>
<br>
<b>Zasady dokonywania zgłoszeń</b><br>
6. Użytkownik ma prawo zgłoszenia Usługodawcy naruszenia Regulaminu lub Taryfikatora Kar przez innego Użytkownika, w tym także naruszenia integralności Konta oraz użycia go przez osobę nieuprawnioną. Ogólne zasady dokonywania zgłoszeń (zarówno reklamacji, jak i zgłoszeń nie będących reklamacjami) ujęte zostały w pkt XIX Regulaminu.  <br>
7. Zgłoszenie naruszenia Regulaminu lub Taryfikatora Kar może wnieść jedynie Użytkownik bezpośrednio uczestniczący w zgłaszanym zdarzeniu lub będący świadkiem naruszenia. Ograniczenia, o których mowa w zdaniu poprzedzającym nie obowiązują w przypadku, gdy zgłoszenia dokonuje Użytkownik we własnej sprawie, w szczególności w przypadku utraty dostępu do Konta z powodu nałożonej blokady, utraty hasła lub z innych przyczyn. <br>
8. Dokonanie zgłoszenia przez Użytkownika nieposiadającego Konta w Serwisie lub Gracza, który utracił dostęp do Konta, może nastąpić wyłącznie na zasadach ogólnych, o których mowa w punkcie I.6 niniejszego Taryfikatora Kar, w szczególności z wykorzystaniem funkcjonalności „Konto tymczasowe”. Korzystanie z Kont innych Użytkowników w celu dokonania zgłoszenia, w tym także w sprawie Konta, do którego utracony został dostęp, jest zabronione.<br>
9. Zgłoszenie zostaje uznane za dokonane z chwilą zarejestrowania go na Panelu Kontaktowym. <br>
10. Użytkownik dokonujący zgłoszenia, zobowiązany jest do załączenia do zgłoszenia dowodów będących potwierdzeniem, że zgłaszana sytuacja lub problem miały miejsce. Na dołączonych dowodach powinna być widoczna data oraz godzina zdarzenia, którego dotyczą. W przypadku screenów z Gry, screen powinien obejmować pełne okno Gry. Żeby przesłany materiał mógł zostać przyjęty jako dowód, powinien spełniać wymagania wskazane pod adresem <a href="/index/view,320" target="_blank">https://pomoc.margonem.pl/index/view,320</a> .<br>
11. Zgłoszenie naruszenia Regulaminu lub Taryfikatora Kar nie obliguje Administracji Gry do podejmowania czynności sprawdzających, w przypadku gdy jedyną podstawą zgłoszenia jest niepoparte dowodami oświadczenie zgłaszającego Użytkownika.<br>
12. Dokonując zgłoszenia, Użytkownik powinien przestrzegać terminów wskazanych przez Usługodawcę:<br>
a) naruszenie zasad korzystania z Forum Gry - 7 dni od dnia, w którym doszło do zgłaszanego zdarzenia;<br>
b) inne naruszenia oraz zgłoszenia nie dotyczące naruszeń (np. błędy, sprawy techniczne) - 30 dni od dnia, w którym doszło do zgłaszanego zdarzenia;<br>
c) reklamacje – w terminie określonym przepisami prawa.<br>
13. Zgłoszenia złożone po upływie terminów wskazanych w punkcie poprzedzającym, mogą nie wywołać skutków przewidzianych w Regulaminie lub Taryfikatorze Kar (w szczególności polegających na nałożeniu, zmniejszeniu lub cofnięciu sankcji) z przyczyn technicznych, a także gdy stwierdzenie okoliczności wywołujących wspomniane skutki okaże się niemożliwe lub wykracza poza kompetencje przysługujące Usługodawcy.<br>
14. W przypadku zgłoszeń dotyczących multikont, załączone przez zgłaszającego Użytkownika dowody nie stanowią jedynej podstawy ukarania zgłaszanego Użytkownika. Administrator może odstąpić od wymierzenia kary, jeżeli w toku postępowania sprawdzającego nie stwierdził innych przesłanek wskazujących na to, że Użytkownik posiada więcej niż jedno Konto.<br>
15. Użytkownik dokonujący zgłoszenia nie jest uprawniony do uzyskania od Usługodawcy informacji o rodzaju i wynikach działań podjętych na podstawie dokonanego zgłoszenia, jeżeli działania te lub ich skutki dotyczą innego Użytkownika.<br>
16. Możliwość złożenia zgłoszenia nie może być nadużywana do zakłócania funkcjonowania Panelu Kontaktowego, w szczególności poprzez spam. Pod pojęciem spamu rozumiane jest głównie wysyłanie dużej ilości zgłoszeń w celu blokowania płynności pracy Supportu, a także powielanie zgłoszeń dotyczących tego samego problemu.<br>
<br>
<b>Zasady nakładania sankcji</b><br>
17. Naruszenie zasad ujętych w Regulaminie lub Taryfikatorze Kar wiąże się z nałożeniem sankcji (kar) polegających na zawieszeniu lub ograniczeniu funkcji dostępnych dla danego Użytkownika w Serwisie, w tym możliwości korzystania z Konta. Karami, o których mowa w zdaniu poprzedzającym są w szczególności:<br>
a) ban lub blokada – czasowe lub stałe (ban stały, blokada stała) pozbawienie Użytkownika faktycznego dostępu i prawa korzystania z Konta;<br>
b) knebel – czasowe lub stałe zablokowanie możliwości zamieszczania przez Użytkownika postów na Forum Gry i ich edycji (zmiana zawartości zamieszczonego postu) oraz oceniania postów innych Użytkowników;<br>
c) wyciszenie lub mute – nałożenie blokady pisania (wypowiadania się) na czacie globalnym, lokalnym oraz handlowym w Grze, na Postacie przypisane do Konta na Świecie, na którym zostało popełnione przewinienie;<br>
d) odebranie szczególnych uprawnień lub funkcji przyznawanych przez Usługodawcę wybranym Użytkownikom na mocy uprawnień wynikających z Regulaminu;<br>
e) odjęcie punktów premium (SŁ) pozyskanych w wyniku naruszenia obowiązujących zasad, a w przypadku, gdy nie jest to możliwe ze względu na ich wydanie, obciążenie konta ujemnymi punktami premium w formie pożyczki wymagającej spłaty na warunkach ogólnych wskazanych w Regulaminie.<br>
18. W przypadku naruszenia postanowień Regulaminu lub Taryfikatora Kar, sankcje nakładane są przez Usługodawcę na Konto, przy użyciu którego dokonano naruszeń, bez względu na to, kto z niego korzystał w chwili dokonania naruszenia. Zobowiązanie do korzystania z Konta osobiście (za wyjątkiem przypadków przewidzianych w Regulaminie, np. udostępnienie konta zastępcy), uprawnia Usługodawcę do domniemania, że w chwili dokonania naruszenia z Konta korzystał Użytkownik Konta.<br>
19. W przypadku, gdy w wyniku przeprowadzenia postępowania sprawdzającego zostanie ustalone, że do naruszenia postanowień Regulaminu lub Taryfikatora Kar doszło w wyniku logowania osoby trzeciej poprzez system zastępców, sankcja, w wymiarze przewidzianym dla danego naruszenia, jest nakładana również na Konto zastępcy. Nałożenie sankcji na Konto zastępcy może nastąpić na podstawie zgłoszenia (w tym zgłoszenia dokonanego przez Użytkownika Konta).<br>
20. W przewidzianych w Taryfikatorze Kar przypadkach Usługodawca może dokonywać wyboru spośród kilku sankcji lub stopniować surowość nakładanych sankcji w zależności od okoliczności sprawy, stopnia winy Użytkownika oraz skutków dokonanych przez Użytkownika naruszeń.<br>
21. W przypadku uzyskania przez Usługodawcę wiarygodnej informacji, że z Konta korzysta osoba nieuprawniona, niebędąca Użytkownikiem Konta w znaczeniu nadanym przez Regulamin, Usługodawca zastrzega sobie prawo zablokowania Konta w celu weryfikacji uprawnień Użytkownika.<br>
22. Nakładając sankcje, Usługodawca każdorazowo analizuje okoliczności stanowiące podstawę do ich nałożenia, Usługodawca jest przy tym zobowiązany do wskazania Graczowi skróconej podstawy nałożenia sankcji. Przedstawienie pełnej podstawy następuje po złożeniu przez Użytkownika reklamacji i polega na wskazaniu, rodzaju naruszenia Regulaminu, będącego podstawą nałożenia sankcji, a także wskazaniu okoliczności naruszenia Regulaminu (bez szczegółów technicznych stanowiących tajemnicę przedsiębiorstwa Usługodawcy), będących podstawą nałożenia sankcji. Użytkownik może zwolnić Usługodawcę z obowiązku przekazania informacji, o których mowa w zdaniu poprzednim.<br>
23. Przewidziane w niniejszym Taryfikatorze Kar sankcje podlegają łączeniu (sumowaniu). Jeśli podczas rozpatrywania zgłoszenia zostanie ustalone, że Użytkownik narusza większą liczbę postanowień Regulaminu, kara za wszystkie stwierdzone naruszenia zostanie zsumowana. Zsumowanie kary może nastąpić także wówczas, gdy Użytkownik rozpocznie korzystanie z Gry z użyciem innego Konta w czasie, gdy utracił dostęp do Konta głównego i ubiega się o jego odzyskanie lub odblokowanie, a także w trakcie blokady czasowej nałożonej na Konto główne.<br>
24. Jeżeli szczegółowe postanowienia Taryfikatora nie stanowią wyraźnie inaczej, każda kolejna sankcja za  to samo przewinienie nakładana jest w wymiarze podwojonym w stosunku do kary nałożonej wcześniej (tzw. recydywa). W praktyce oznacza to, że uporczywe naruszanie postanowienia Taryfikatora Kar, za które przewidziana jest sankcja w postaci blokady konta np. nieprzekraczająca 7 dni, może doprowadzić do stałej blokady Konta. <br>
25. Recydywa obowiązuje we wszystkich elementach Serwisu i w szczególności może przybrać formę zastąpienia kary przewidzianej w obrębie danej funkcjonalności Serwisu (np. knebel na Forum Gry), karą surowszą (ban). Szczegółowe zasady zastępowania kar zawarte są w postanowieniach Taryfikatora Kar dotyczących Forum Gry i czatu w Grze.<br>
26. W przypadkach wskazanych w Taryfikatorze Kar, po ponownym popełnieniu tego samego przewinienia, Konto Użytkownika może zostać zablokowane na stałe.<br>
27. Szczegółowy zakres sankcji nakładanych za dane naruszenia postanowień Regulaminu wskazany jest w pkt II.-VI. niniejszego Taryfikatora Kar. Nałożenie zarówno blokady Konta, jak i blokady aktywnego korzystania z Forum Gry, wiąże się z utratą reputacji. Ilość traconej reputacji jest zależna od długości kary, jej typu (ban, knebel) oraz ilości posiadanej na koncie reputacji i jest określona według wzoru dostępnego na stronie <a href="/index/view,3#k112" target="_blank">https://pomoc.margonem.pl/index/view,3#k112</a> .<br>
28. Decyzja o nałożeniu lub odmowie nałożenia sankcji podjęta przez Usługodawcę nie podlega negocjacjom. Analogicznie, negocjacjom nie podlega wysokość nakładanych kar. Użytkownik, który uważa, że nałożenie sankcji, jej rodzaj lub wysokość są niezgodnie z zasadami określonymi w niniejszym Taryfikatorze Kar, może złożyć reklamację w sposób przewidziany w pkt XIX Regulaminu. Ponadto, w przypadkach wskazanych w postanowieniach regulujących zasady korzystania z Forum Gry, Użytkownik może odwołać się od nałożonej sankcji bezpośrednio do opiekuna działu Forum Gry, w obrębie którego dokonane zostało naruszenie.<br>
29. Ze względu na zróżnicowany zakres uprawnień nadawanych przez Usługodawcę osobom działającym w jego imieniu jako Administratorzy Gry, jeżeli do popełnienia naruszenia karanego czasową lub stałą blokadą Konta, doszło w obrębie Forum Gry lub czatu w Grze, na Konto może zostać nałożony knebel lub wyciszenie. Sankcje te są nakładane jako doraźne i poprzedzają nałożenie właściwej sankcji – blokady Konta. W tym znaczeniu nałożenie dwóch różnych sankcji za to samo przewinienie Użytkownika, nie jest dublowaniem kary.<br>
<br>
<b>Warunki cofnięcia lub zmniejszenia sankcji</b><br>
30. Sankcja nałożona przez Usługodawcę zostaje cofnięta lub zmniejszona w przypadku sankcji nałożonych w związku z naruszeniem postanowień Regulaminu lub Taryfikatora Kar - niezwłocznie, z chwilą uznania złożonej przez Użytkownika reklamacji za zasadną w całości lub w części (np. w wyniku ustalenia, że naruszenie kwalifikuje się do nałożenia sankcji niższej od pierwotnie nałożonej).<br>
31. Jeżeli naruszenie Regulaminu lub Taryfikatora Kar z użyciem danego Konta zostało dokonane przez inną osobę niż Użytkownik Konta (zastępcę), sankcje nałożone przez Usługodawcę mogą zostać cofnięte lub zmniejszone.<br>
32. W przypadkach szczegółowo wskazanych w dalszej części Taryfikatora Kar, zmniejszenie sankcji może nastąpić także wtedy, gdy przewidziana za dane naruszenie sankcja polega na stałej blokadzie Konta, a równocześnie zachodzi uzasadnione domniemanie, że naruszenia dopuściła się osoba niebędąca Użytkownikiem Konta, celowo stwarzając podstawy do zablokowania Konta Użytkownika (np. poprzez składanie ofert sprzedaży Konta). Dla zastosowania złagodzenia kary w takim przypadku nie ma znaczenia, czy dostęp do Konta uzyskany został za zgodą Użytkownika. Okoliczność ta ma natomiast znaczenie przy ustalaniu wymiaru (czasu trwania) zmniejszonej sankcji.<br>
33. Stwierdzenie okoliczności, o których mowa w punktach I.31 oraz I.32 następuje po przeprowadzeniu postępowania sprawdzającego w niezbędnym zakresie i na podstawie dowodów, przedstawionych przez Użytkownika oraz dostępnych Usługodawcy danych. <br>
34. Usługodawca może odmówić cofnięcia sankcji w przypadku, gdy w wyniku postępowania sprawdzającego, o którym mowa w punkcie poprzedzającym, jednoznaczne ustalenie praw Użytkownika do Konta, na które została nałożona sankcja, okaże się niemożliwe lub wykracza poza kompetencje przysługujące Usługodawcy. W szczególności Usługodawca może odmówić cofnięcia sankcji na podstawie wskazanej w zdaniu poprzednim, gdy prawa do Konta objętego sankcją zgłosi i potwierdzi (w całości lub w części) więcej niż jeden Użytkownik.<br>
<br>
<b>OSTRZEŻENIE:</b> Użytkownik powinien mieć świadomość, że niektóre zachowania pozornie niegroźne, bo mające miejsce w świecie wirtualnym, są również przestępstwem. Usługodawca informuje, że zgodnie z obowiązującymi przepisami prawa może być zobowiązany do złożenia stosownego zawiadomienia o popełnieniu przestępstwa lub dokonania innego zgłoszenia do właściwego organu administracyjnego, a także do dostarczenia właściwym organom (w tym w szczególności organom ścigania) wszystkich informacji, które pozwolą zidentyfikować sprawcę. Użytkownik może ponieść karę na podstawie obowiązujących przepisów prawa karnego lub administracyjnego, a także odpowiedzialność cywilnoprawną.<br>
<br>
<b>II. NIEDOZWOLONE FORMY HANDLU</b><br>
1. Handel pomiędzy Użytkownikami dozwolony jest wyłącznie w ramach opcji oferowanych przez Usługodawcę w Grze. <br>
2. Poprzez handel pojmowane jest zawarcie dowolnej umowy w rozumieniu powszechnie obowiązujących przepisów prawa lub Regulaminu, bez względu na jej rodzaj, treść lub formę prawną, której przedmiotem jest którykolwiek z elementów wymienionych w punktach poniższych. Złożenie przez Użytkownika dowolnej oferty zawarcia umowy (w tym oferty zawarcia umowy w rozumieniu przepisów prawa cywilnego), o której mowa w zdaniu poprzednim jest uznawane za gotowość do zawarcia takiej umowy i podlega sankcji tak jak zawarcie umowy, bez względu na to czy umowa została faktycznie zawarta. Umowy, o których mowa w zdaniu poprzednim, mogą stanowić w szczególności umowy cesji, sprzedaży, darowizny, pożyczki lub wymiany.<br>
3. Zawarcie umowy lub złożenie oferty jej zawarcia, o którym mowa w pkt 2. powyżej, stanowi podstawę do uznania jej za niedozwoloną formę handlu bez względu na formę umowy lub oświadczenia oraz miejsce lub sposób jej złożenia. W szczególności do uznania umowy lub oferty jej zawarcia za  niedozwoloną formę handlu:<br>
a) nie ma znaczenia okoliczność, czy umowa lub oferta jej zawarcia zostały złożone w Serwisie, czy też w jakimkolwiek innym miejscu;<br>
b) nie ma znaczenia, czy umowa ta była ważna w rozumieniu przepisów prawa cywilnego.<br>
<br>
<b>Sankcje<br>
Blokada Konta na 3-7 dni</b><br>
4. Handel wyczerpaniem.<br>
5. Handel punktami reputacji (w tym także proszenie o plusy).<br>
6. Handel Postaciami, kodami, przedmiotami itp. z innych gier.<br>
7. Handel punktami doświadczenia.<br>
8. Handel punktami rankingowymi Otchłani.<br>
9. Wszelkie propozycje handlu ze wskazaniem jako sposobu komunikacji komunikatorów zewnętrznych (Discord, Messenger i inne).<br>
<br>
<b>Blokada Konta na stałe</b><br>
Jeżeli podczas postępowania sprawdzającego ujawnią się okoliczności opisane w punkcie I.31 niniejszego Taryfikatora Kar, blokada stała może zostać skrócona. Wymiar (czas trwania) zmniejszonej sankcji zależy od oceny, czy poza naruszeniem, za które została nałożona blokada stała, doszło jednocześnie do innego naruszenia Regulaminu lub Taryfikatora Kar.<br>
10. Handel Kontem, w tym handel polegający na wymianie Kont między Użytkownikami.<br>
11. Handel jakimikolwiek elementami Gry (np. złotem, przedmiotami) przeprowadzany z wykorzystaniem form płatności niemożliwych do pełnego zrealizowania wyłącznie w obrębie opcji oferowanych przez Grę.<br>
12. Handel zaproszeniami na Świat prywatny z wykorzystaniem form płatności nieobsługiwanych przez System Gry, lub niemożliwych do pełnego zrealizowania wyłącznie w obrębie opcji oferowanych przez Grę.<br>
<br>
<b>III. NIEDOZWOLONE WSPOMAGANIE GRY</b><br>
1. Zakazane jest używanie jakichkolwiek usług, oprogramowania lub innych narzędzi technicznych bądź informatycznych (bez względu na ich sposób działania), służących do wspomagania (w tym aktywnego wspomagania) udziału w Grze, automatyzacji rozgrywki, a także przeznaczonego lub skutkującego zmianą parametrów technicznych, lub sposobu działania Serwisu (w tym w szczególności Gry), o ile nie zostały wyraźnie dopuszczone do użytku przez Usługodawcę, np. za pośrednictwem oficjalnego komunikatu zamieszczonego w Serwisie. <br>
2. Usługi, narzędzia lub oprogramowanie, o których mowa w punkcie poprzedzającym, nazywane są dalej łącznie „niedozwolonym oprogramowaniem”. <br>
3. W przypadku wątpliwości czy dane oprogramowanie zostało dopuszczone od użytku, Użytkownik powinien skontaktować się z Administracją przed rozpoczęciem korzystania z takiego oprogramowania. Przez „korzystanie” lub „używanie” są rozumiane także przypadki, gdy oprogramowanie, o którym mowa, działa automatycznie, tj. gdy nie musi być każdorazowo uruchamiane przez Użytkownika w związku z korzystaniem z Gry. <br>
4. Zakazane jest w szczególności używanie oprogramowania ułatwiającego Graczowi udział w Grze w sposób niedopuszczony wyraźnie w Regulaminie, w tym używanie:<br>
a) narzędzi automatyzujących czynności w Grze lub samą rozgrywkę, a także zmieniających parametry Postaci Gracza;<br>
b) narzędzi służących do pomijania lub obchodzenia zabezpieczeń technicznych Serwisu lub Gry, w tym również narzędzi służących do obchodzenia stosowanych przez Usługodawcę rozwiązań, przeznaczonych do weryfikacji tożsamości Użytkownika.<br>
5. Zakazem objęte jest także korzystanie z oprogramowania, którego użycie prowadzi do jakiejkolwiek modyfikacji sposobu działania Gry (w tym sposobu działania Gry na urządzeniu końcowym Użytkownika) lub modyfikacji komunikacji między serwerami Gry, a urządzeniem końcowym Użytkownika. <br>
6. Usługodawca uprawniony jest do bieżącej kontroli sposobu korzystania przez Użytkowników z Serwisu, w tym w szczególności z wykorzystaniem narzędzi do wykrywania niedozwolonego oprogramowania.<br>
7. Usługodawca uprawniony jest również do bezpośredniej weryfikacji w Grze, czy Gracz nie korzysta z niedozwolonego oprogramowania. W przypadku bezpośredniej weryfikacji w Grze, Gracz jest zobowiązany do niezwłocznej reakcji i wykonywania instrukcji otrzymanych od Administratora.<br>
8. Poza korzystaniem z  niedozwolonego oprogramowania,  za niedozwolone wspomaganie gry uznawane jest w szczególności: <br>
a) korzystanie przez jednego Użytkownika z więcej niż jednego Konta na prawach zarezerwowanych dla Użytkownika Konta (zespół takich Kont, dalej określany jest jako „multikonto”). Ustalenie Użytkownika Konta następuje w szczególności na zasadach wskazanych w punkcie V.6 Regulaminu;<br>
b) korzystanie z jednego Konta przez więcej niż jednego Użytkownika, poza przypadkami wyraźnie dopuszczonymi w Regulaminie, przy czym jeżeli równocześnie Konto jest częścią multikonta jednego z Użytkowników, nakładana jest sankcja za multikonto;<br>
c) rejestracja nowego Konta i korzystanie z niego w jakikolwiek sposób, jeżeli utrata dostępu do wcześniejszego Konta nie ma charakteru nieodwracalnego, w szczególności w czasie trwania blokady czasowej nałożonej na Konto.<br>
9. Poprzez korzystanie z Konta rozumiane jest także zarządzanie Kontem w szczególności poprzez dokonywanie zmian w strukturze Konta z poziomu Użytkownika Konta oraz korzystanie z uprawnień nabytych podczas korzystania z Konta, w tym zależnych m.in. od poziomu reputacji lub ilości doładowanych Smoczych Łusek.<br>
<br>
<b>Blokada konta na 14-30 dni</b><br>
10. Używanie multikonta. Sankcja w postaci czasowej blokady Konta na okres od 14 do 30 dni jest nakładana na Konto z najwyższym poziomem. Na wszystkie pozostałe Konta składające się na multikonto, nakładana jest blokada stała. W przypadku, gdy naruszenie zostało dokonane po raz pierwszy, ban czasowy nałożony na Konto o najwyższym poziomie ma charakter ostrzegawczy. Jeżeli naruszenie zostanie popełnione ponownie, Usługodawca nakłada sankcję w postaci stałej blokady na wszystkie Konta Użytkownika.<br>
11. Korzystanie z jednego Konta przez wielu Użytkowników w sposób inny niż wyraźnie dopuszczony w Regulaminie (system zastępstwa). Blokada czasowa nakładana jest na Konto każdego z Użytkowników, który współużytkował dane Konto.<br>
12. Logowanie się zastępcy przy użyciu hasła głównego Użytkownika danego Konta. Działanie takie jest traktowane jako niedozwolone korzystanie z Konta przez wielu Użytkowników i podlega tej samej sankcji.<br>
13. Założenie nowego Konta i korzystanie z niego w jakikolwiek sposób, jeżeli utrata dostępu do wcześniejszego Konta nie ma charakteru nieodwracalnego, w szczególności w czasie trwania blokady czasowej nałożonej na Konto. Działanie takie jest traktowane jako używanie multikonta.<br>
<br>
<b>Blokada konta na stałe</b><br>
Sankcja w postaci nałożenia stałej blokady Konta jest nakładana za:<br>
14. Korzystanie z usług lub programów zapewniających anonimowe proxy, czyli takich, które służą do ukrycia lub zmiany danych identyfikacyjnych Użytkownika (w tym w szczególności adresu IP), z którego pochodzi połączenie z Serwisem (połączenia VPN).<br>
15. Wykorzystywanie niedozwolonego oprogramowania w celu automatyzacji Gry.<br>
16. Używanie niedozwolonego oprogramowania do automatycznego odświeżania okna Gry, pozostawienie przez Gracza Postaci bez kontroli w Grze.<br>
17. Używanie botów. Pod pojęciem „bot” należy rozumieć niedozwolone oprogramowanie, które automatyzuje czynności w Grze wspomagając lub wyręczając Gracza w trakcie rozgrywki.<br>
18. Zamieszczanie w Serwisie treści zachęcających, pochwalających lub reklamujących niedozwolone oprogramowanie, w szczególności linków umożliwiających pobranie nielegalnego oprogramowania, zapoznanie się z jego funkcjonalnościami w tym także odnośników do witryn zawierających takie informacje.<br>
19. W przypadku stwierdzenia, że korzyści w postaci złota lub przedmiotów, będące wynikiem korzystania z niedozwolonego oprogramowania przez Gracza lub Graczy będących członkami danego klanu stanowią większość zgromadzonych w klanie zasobów, Administrator jest uprawniony do usunięcia ze skarbca klanowego całości klanowego złota oraz nałożenia na Konto Gracza posiadającego uprawnienia założyciela klanu sankcji w postaci stałej blokady Konta.<br>
20. Używanie niedozwolonego oprogramowania w celu automatyzacji transakcji polegających na przenoszeniu przedmiotów lub złota w ramach tzw. kantorów.<br>
21. Pośredniczenie w przekazywaniu przedmiotów lub złota w ramach prowadzenie tzw. „kantoru”, jeżeli stosowane procedury nie umożliwiają jednoznacznej identyfikacji przez Usługodawcę Użytkownika przekazującego złoto lub przedmiot poprzez „kantor” oraz Użytkownika, na którego Konto ma być przekazane złoto, przedmiot lub ich ekwiwalent (złoto lub inny przedmiot). Blokada nakładana jest na podstawie analizy transakcji Użytkownika prowadzącego „kantor” pod kątem ukrywania działań zabronionych na mocy postanowień ujętych w punkcie VI.3 Regulaminu.<br>
22. Ponowne naruszenie zakazu zdefiniowanego w punkcie III.8.a jako używanie multikonta.<br>
<br>
<b>IV. POZOSTAŁE NARUSZENIA ZASAD KORZYSTANIA Z KONTA</b><br>
<br>
<b>Blokada Konta na 3-7 dni</b><br>
1. Udostępnianie innym Użytkownikom, przechowywanie w Serwisie lub publikowanie w jakikolwiek inny sposób w ramach Serwisu treści erotycznych. Przez treści erotyczne należy rozumieć w szczególności wszystkie treści, a także linki i odesłania do treści oraz stron z materiałami o charakterze dwuznacznym, erotycznym lub seksualnym.<br>
2. Umieszczanie w Profilu treści naruszających Regulamin, w szczególności obrażanie, pomawianie, wyrażanie negatywnych opinii o innych Użytkownikach. W niektórych przypadkach mniejszej wagi, Administrator może odstąpić od nałożenia sankcji i ograniczyć się do wykasowania Profilu.<br>
3. Ustawienie wulgarnego, niestosownego lub naruszającego dobre obyczaje Nicku. Nakładając sankcję, Administrator równocześnie dokonuje zmiany Nicku na dowolnie wybrany spośród Nicków generowanych losowo przy użyciu tej samej funkcjonalności, która jest dostępna dla Gracza podczas tworzenia nowej Postaci na Koncie. W niektórych przypadkach mniejszej wagi Administrator może odstąpić od nałożenia sankcji, ograniczając się do zmiany niestosownego Nicku. <br>
4. Podszywanie się pod znanych Użytkowników, co należy rozumieć w szczególności jako dowolne działania Użytkownika mające wywołać u innych osobach przekonanie, że Użytkownik ten jest innym, znanym Graczem. Za znanych Graczy uważa się TOP10 z rankingu i Zarządców Światów Prywatnych. Oprócz kary w postaci czasowej blokady konta możliwa jest też zmiana Nicku na losowy, na zasadach analogicznych jak w punkcie V.3. W przypadku, gdy na podszywanie się wskazuje tylko Nick, Administrator może odstąpić od nałożenia sankcji, ograniczając się do zmiany Nicku. <br>
5. Umieszczanie w dowolnym innym miejscu Serwisu linków referencyjnych, w szczególności linków reklamujących inne gry.<br>
6. Spam na Panelu Kontaktowym. Za spam może zostać uznane wielokrotne dokonywanie nieudokumentowanych zgłoszeń wbrew postanowieniom pkt I.16 Taryfikatora Kar.<br>
7. Celowe utrudnianie uczestnictwa w Grze innym Graczom. Za działania, o których mowa w zdaniu poprzednim należy rozumieć w szczególności zasłanianie dużym outfitem NPC teleportujących lub zabijanie elit z przewagą skutkującą zniszczeniem nagrody (lootu). W przypadku celowego przedłużania walki, za utrudnianie uczestnictwa w Grze uznawane są w szczególności sytuacje, gdy walka trwa przynajmniej 10 minut i zdarzało się to wielokrotnie.<br>
8. Rozpowszechnianie treści przeznaczonych dla osób pełnoletnich lub linków do stron zawierających takie treści, a także rozpowszechnianie treści oraz odnośników dotyczących produktów lub usług, które są zakazane lub częściowo zakazane na terenie Polski.<br>
9. Szantaż i próby przekupstwa Moderatora (nie dotyczy Moderatorów Światów zarządzanych przez Graczy).<br>
<br>
<b>Blokada Konta na 14-30 dni</b><br>
10. Udostępnianie innym Użytkownikom, przechowywanie w Serwisie lub publikowanie w jakikolwiek inny sposób w ramach Serwisu treści pornograficznych, w tym w szczególności zamieszczanie w Serwisie linków do treści oraz stron z materiałami o charakterze pornograficznym. W przypadkach wyjątkowej wagi, w szczególności ze względu na wyjątkową wulgarność, obsceniczność, okrucieństwo lub uzasadnione domniemanie, że treść, o której mowa w zdaniach poprzedzających narusza obowiązujące prawo, Usługodawca uprawniony jest do nałożenia stałej blokady Konta.<br>
11. Użycie wulgarnej, naruszającej dobre obyczaje, nawiązującej do faszyzmu, komunizmu oraz innych ideologii totalitarnych nazwy klanu lub rangi w klanie. W przypadku naruszeń ujętych w zdaniu poprzednim, Administrator nakłada sankcję na Konto Użytkownika posiadającego prawa założyciela klanu oraz dokonuje zmiany nazw lub rang klanowych. W niektórych przypadkach mniejszej wagi Administrator może odstąpić od nałożenia sankcji i ograniczyć się do zmiany nazwy klanu lub rang klanowych.<br>
12. Używanie wulgaryzmów i słów powszechnie uważanych za obelżywe, zamieszczanie treści faszystowskich, komunistycznych i nawiązujących do innych ideologii totalitarnych oraz obrażanie Użytkowników na stronie oficjalnej lub prywatnej klanu. W przypadku naruszeń, o których mowa w zdaniu poprzednim, Administrator nakłada sankcję na Konto Użytkownika posiadającego uprawnienia założyciela klanu usuwa wpisy będące podstawą nałożenia sankcji.<br>
13. Nawoływanie (w dowolnych miejscach Serwisu) do nienawiści ze względu na rasę, płeć, przekonania itp., propagowanie faszyzmu, komunizmu i innych ideologii totalitarnych.<br>
14. Dokonywanie fałszywych zgłoszeń na Panelu Kontaktowym (w tym w szczególności zgłoszenia dokumentowane przerobionym screenem).<br>
15. Obrażanie Administracji lub Moderatorów (nie dotyczy Moderatorów Światów zarządzanych przez Graczy).<br>
16. Nękanie polegające na utrudnianiu udziału w Grze poprzez uporczywe zabijanie Postaci innego Gracza.<br>
17. Nadużywanie systemu Listów Gończych oraz handel przedmiotami z jego wykorzystaniem.<br>
18. Publikowanie jakiejkolwiek korespondencji z Usługodawcą (maile, Panel Kontaktowy i inne). Wyjątek stanowią informacje ogólne, dotyczące spraw technicznych, co nie podlega karze.<br>
19. Spam kierowany na numer telefonu, profil FB i skrzynkę poczty elektronicznej przeznaczone do weryfikacji Użytkownika.<br>
20. Proszenie lub nakłanianie Gracza o podanie jakichkolwiek danych zapisanych w konfiguracji Konta (loginu, hasła i inne). Karze podlega także udostępnienie w/w danych osobie trzeciej w celu umożliwienia jej dostępu do Konta.<br>
21. Korzystanie z utworów w rozumieniu Prawa autorskiego, w tym w szczególności z grafiki (np. strój, grafika przedmiotu, userbar), tekstu (np. prace publikowane na Forum Gry) oraz innych niż grafika i tekst elementów w tym profilu i strony klanu, do korzystania, z których dany Użytkownik nie ma praw osobistych lub wynikających z nabycia praw. <br>
<br>
<b>Blokada Konta na stałe</b><br>
22. Tzw. „zmiana Użytkownika Konta” rozumiana jako przeniesienie praw przysługujących Użytkownikowi Konta na inną osobę. Sankcja nakładana jest niezależnie od tego, w jaki sposób doszło do zmiany Użytkownika.<br>
23. Składanie Użytkownikom ofert dotyczących czynności seksualnych (w tym tzw. cybersexu), nakłanianie Użytkowników do wysyłania zdjęć nagości (w tym zdjęcia nagich Użytkowników).<br>
24. Podżeganie lub nakłanianie do popełnienia przestępstwa, w szczególności podżeganie lub nakłanianie do popełnienia samobójstwa.<br>
25. Umieszczanie w Serwisie linków do stron lub narzędzi służących do wyłudzania danych logowania do Kont oraz innych danych wpisanych w konfiguracji Konta i wykorzystywanych do identyfikacji Użytkownika Konta.<br>
26. Publikowanie fałszywych informacji dotyczących kontaktu z Usługodawcą, w szczególności numerów telefonów, e-maili lub kont w serwisach zewnętrznych, a także nakłanianie do kontaktu z Administracją poprzez te dane.<br>
27. Podszywanie się pod aktualne osoby funkcyjne (Administracja, Moderatorzy Czatu i Forum Gry) oraz byłych Administratorów Gry, przez co należy rozumieć w szczególności wszelkie działania Użytkownika mające wywołać w innych osobach przekonanie, że Użytkownik ten jest taką osobą.<br>
28. Rozpowszechnianie informacji, w jaki sposób wykorzystywać błędy w Serwisie.<br>
29. Niedopełnienie obowiązku niezwłocznego zawiadomienia Usługodawcy o błędzie w Systemie i korzystanie z błędu.<br>
30. Zaciągnięcie pożyczki na Koncie innego Użytkownika i wydanie uzyskanych w ten sposób Smoczych Łusek w całości lub w części. Usługodawca nakłada sankcję w postaci stałej blokady na Konto Użytkownika, który pobrał pożyczkę, a jeżeli osoba ta jest Użytkownikiem więcej niż jednego Konta, blokada stała nałożona zostaje na wszystkie Konta tej osoby. <br>
31. Fraud na szkodę Usługodawcy.<br>
<br>
<b>V. FORUM</b><br>
<br>
<b>Postanowienia ogólne</b><br>
1. Opiekę nad Forum Gry sprawują Moderatorzy Forum. Moderatorzy Forum wyróżnieni są podpisem "Moderator" umieszczonym pod awatarem postaci w poście na Forum.<br>
2. W przypadku naruszenia postanowień Regulaminu, Taryfikatora Kar lub zasad działu,<br>
określanych dalej jako zasady korzystania z Forum Gry, Usługodawca zastrzega sobie prawo:<br>
a) usuwania postów lub ich edycji polegającej na usunięciu całości, lub części zawartości postu, w którym doszło do naruszenia;<br>
b) zamykania tematów stworzonych z myślą o dokonaniu naruszenia lub nakłaniania/prowokowania do naruszeń;<br>
c) nakładania kar w postaci blokady korzystania z Forum osobno lub łącznie z sankcjami wskazanymi w podpunktach, a i b.<br>
3. Blokada korzystania z Forum Gry może zostać nałożona przez system automatycznej kontroli treści (Autoknebel) w wymiarze 72h.<br>
4. Posty naruszające zasady korzystania z Forum Gry, należy zgłaszać Moderatorowi będącemu opiekunem danego działu (dalej określanemu jako „opiekun”), w przeznaczonym do tego temacie w odpowiednim dziale lub na Panelu Kontaktowym w zakładce „Problemy z Forum”.<br>
5. Post zgłoszony za pomocą przycisku "zgłoś" zostanie przekazany do moderacji dopiero po trzecim zgłoszeniu od niezależnych od siebie Graczy.<br>
6. Blokada pisania na Forum Gry może zostać nałożona na podstawie dowodów wynikających z historii edycji posta.<br>
7. Wszelkie zgłoszenia, dotyczące naruszania zasad korzystania z Forum Gry powinny być składane przez Użytkowników w terminie 7 dni od daty zaistnienie naruszenia.<br>
8. Recydywa, tj. drugie i następne naruszenie zasad korzystania z Forum Gry skutkuje podwojeniem poprzednio nałożonej sankcji (knebla). Za trzecie przewinienie tego samego rodzaju nakładany jest ban czasowy w wymiarze 3 dni. W przypadku uporczywego naruszania zasad korzystania z Forum, na Użytkownika może zostać nałożona roczna blokada pisania na Forum Gry.<br>
9. W przypadkach, gdy dana wypowiedź zawiera treść, za którą przewidziana jest blokada Konta, na Gracza może zostać nałożona blokada pisania na Forum Gry, a następnie Administrator posiadający stosowne uprawnienia, podejmuje decyzję o nałożeniu blokady.<br>
<br>
<b>Blokada pisania na Forum Gry do 3 dni</b><br>
11. Dublowanie tematów.<br>
12. Łamanie zasad tematów i działów.<br>
13. Handel przedmiotami z Gry na Forum Gry (za wyjątkiem Światów prywatnych, w których jest to dozwolone).<br>
14. Spamowanie postami i naruszanie zasad ogólnie pojętej netykiety, w szczególności: pisanie całych zdań wielkimi literami lub „falą”, „rozciąganie” strony, celowe błędy ortograficzne.<br>
15. Zamierzone wpływanie na innych użytkowników Forum Gry w celu obrażenia lub ośmieszania poprzez publikowanie postów zawierających kontrowersyjne, napastliwe lub nieprawdziwe informacji (trollowanie).<br>
16. Udostępnianie odnośników do stron zawierających tzw. straszaki (screamery), wulgaryzmy, materiały erotyczne, materiały epatujące przemocą.<br>
17. Reklamowanie lub polecanie witryn, usług, sklepów, aukcji internetowych na Forum Gry (wyjątek stanowi dział Off-topic).<br>
18. Brak kultury wypowiedzi.<br>
19. Pomawianie innych Użytkowników o łamanie Regulaminu.<br>
<br>
<b>Blokada pisania na Forum Gry do 7 dni</b><br>
20. Wulgarne lub obraźliwe ocenianie postów.<br>
21. Wszczynanie kłótni na Forum Gry.<br>
22. Celowe prowokowanie innych Graczy w celu zadziałania wobec nich systemów automatycznych Serwisu (np. autoknebla).<br>
23. Pisownia słów lub zwrotów wulgarnych lub powszechnie uznawanych za obelżywe w sposób utrudniający ich wykrycie przez automatyczne systemy Serwisu, w szczególności poprzez użycie skrótu wulgaryzmu, w tym skrótów obcojęzycznych a także zastępowanie części wyrazów innymi literami, cyframi lub znakami.<br>
<br>
<b>Blokada pisania na Forum Gry do 30 dni</b><br>
24. Naruszanie praw autorskich, w tym plagiatowanie utworów w rozumieniu Prawa autorskiego (opowiadania, wiersze, rysunki, fotografie, itp.). Przez naruszanie praw autorskich należy rozumieć w szczególności bezprawne przypisywanie sobie autorstwa danego utworu lub korzystanie z utworu bez zgody dysponenta praw autorskich.<br>
25. Obrażanie uczuć religijnych, dowcipy o charakterze rasistowskim lub antysemickim.<br>
<br>
<b>Stała blokada pisania na Forum Gry</b><br>
26. Podżeganie lub nakłanianie do samobójstwa.<br>
27. Podżeganie lub namawianie do popełnienie przestępstwa.<br>
<br>
<b>VI. CZAT GRY</b><br>
<br>
<b>Postanowienia ogólne</b><br>
1. Blokada możliwości wypowiadania się na czacie może zostać nałożona przez system automatycznej kontroli treści (Automute). Blokada, o której mowa w zdaniu poprzedzającym nakładana jest na 12h.<br>
2. Pieczę nad czatem sprawują Gracze wybrani przez Usługodawcę. Gracz sprawujący opiekę nad czatem Gry posiada dedykowany wyróżnik w postaci nazwy rangi funkcyjnej przedstawionej jako MC (Moderator Czatu) lub SMC (Super Moderator Czatu).<br>
3. Moderatorzy Czatu posiadają uprawnienia do blokowania możliwości pisania na czacie globalnym, lokalnym, handlowym Gry oraz przypominania o panujących zasadach.<br>
4. Przez blokadę pisania na czacie globalnym, lokalnym oraz handlowym należy rozumieć nałożenie na Postacie przypisane do konta blokady pisania (wypowiadania się) na czacie globalnym, lokalnym oraz handlowym w Grze, na Świecie, na którym zostało popełnione przewinienie.<br>
5. Moderator może nakładać wyciszenia na podstawie zrzutów ekranu, od Graczy jeżeli zrzuty te:<br>
a) spełniają określone warunki: <a href="/index/view,320" target="_blank">https://pomoc.margonem.pl/index/view,320</a> ;<br>
b) zawierają wykroczenie popełnione na czacie ogólnym w okresie nie dłuższym niż 24 godziny przed momentem dokonania zgłoszenia.<br>
6. Moderator Czatu może karać za wykroczenia popełniane na czacie globalnym, lokalnym, handlowym jak również na swoim czacie grupowym, klanowym i prywatnym.<br>
7. Osobą właściwą do rozpatrywania spraw związanych z odwołaniem od blokad pisania na czacie jest wyznaczony do tego przez Usługodawcę Mistrz Gry, będący jednocześnie osobą właściwą do spraw z zakresu kontroli oraz nadzoru Moderatorów Czatu. Odwołania należy składać za pomocą Panelu Kontaktowego.<br>
8. W indywidualnych i uzasadnionych przypadkach Moderator Czatu ma prawo zastosować wyciszenie za zachowanie naruszające Regulamin, niewymienione wyraźnie w Taryfikatorze Kar.<br>
9. Moderator może nałożyć karę wyższą od przewidzianej za dane przewinienie, jeżeli Użytkownik uporczywie narusza zasady korzystania z czatu.  W przypadku ustalenia przesłanek stanowiących o recydywie, uprawniony Administrator (MG lub SMG) może nałożyć na Konto Użytkownika blokadę czasową w wymiarze 3 dni. Nałożenie blokady, o której mowa w zdaniu poprzednim, może nastąpić w szczególności na podstawie zgłoszenia Użytkownika lub Moderatora.<br>
10. Za nieodpowiednie zachowanie na czacie Gry może zostać nałożona czasowa lub stała blokada Konta. Blokada nakładana jest przez Administratora posiadającego uprawnienia SM, MG lub SMG za wypowiedzi stanowiące naruszenie postanowień Regulaminu lub postanowień Taryfikatora Kar w punktach II-IV, w wymiarze przewidzianym dla danego naruszenia. Blokada może zostać nałożona w szczególności na podstawie zgłoszenia Użytkownika lub Moderatora.<br>
11. Nie podlega karze:<br>
a) obrażenie Użytkownika na czacie prywatnym – Użytkownik zobowiązany jest do dodania tak zachowującego się Użytkownika do listy wrogów, co spowoduje zablokowanie możliwości komunikacji wymienionemu Użytkownikowi za pośrednictwem czatu prywatnego;<br>
b) obrażenie Użytkownika na czacie grupowym lub klanowym – Użytkownik może opuścić grupę lub klan, lub zwrócić się odpowiednio do osoby, która utworzyła grupę lub posiada stosowne uprawnienia w klanie o upomnienie Gracza.<br>
12. Zgłoszenia dotyczące naruszeń popełnionych w obrębie czatu, są rozpatrywane na Panelu Kontaktowym wyłącznie w przypadku, gdy stanowią jednocześnie naruszenie postanowień Regulaminu lub postanowienia Taryfikatora Kar zawarte w punktach I-IV.<br>
<br>
<b>Blokada czatu do  12 godzin</b><br>
13. Żebranie (w tym również prośby o pożyczenie złota lub przedmiotów).<br>
14. Złożenie oferty wykonania lub zlecenia wykonania pracy noszącej znamiona utworu (dzieła).<br>
<br>
<b>Blokada czatu na 24 godziny</b><br>
15. Wysyłanie ofert sprzedaży/kupna przedmiotów na czacie globalnym lub lokalnym.<br>
<br>
<b>Blokada czatu do 48 godzin</b><br>
17. Spamowanie i floodowanie, przez które należy rozumieć w szczególności:<br>
a) zaśmiecanie czatu kilkoma wypowiedziami pod rząd lub wypowiedziami jednowyrazowymi, które nie wnoszą nic do rozmowy (tzw. puste wypowiedzi);<br>
b) pisanie całych zdań wielkimi literami lub „falą”, „rozciąganie” czatu, celowe błędy ortograficzne;<br>
c) wklejanie części lub całego logu walki;<br>
d) nadmierne rozsyłanie linków (dozwolone 3 linki na godzinę).<br>
18. Inne niż wskazane powyżej zachowania, powszechnie uważane za spamowanie i/lub floodowanie.<br>
<br>
<b>Blokada czatu od 12 do 72 godzin</b><br>
Sankcja w postaci nałożenia blokady korzystania z czatu przez czas od 12 do 72 godzin jest nakładana w zależności od okoliczności zdarzenia, stopnia zawinienia i wagi naruszenia.<br>
19. Celowe prowokowanie innych Użytkowników w celu zadziałania wobec nich systemów automatycznych Serwisu (Automute) lub prowokowanie ich w celu doprowadzenia danego Użytkownika do popełnienia naruszenia Regulaminu.<br>
20. Kopiowanie i wklejanie wiadomości prywatnej, poczty lub treści otrzymanego przypomnienia na czacie globalnym, lokalnym oraz handlowym.<br>
21. Obrażanie innych Użytkowników lub ich rodziny na czacie globalnym, lokalnym oraz handlowym.<br>
22. Pomawianie innych Użytkowników o łamanie Regulaminu.<br>
23. Używanie wulgaryzmów lub słów, które są uznawane za obraźliwe.<br>
24. Podważanie decyzji Moderatora – tzw. „dyskusje” (nie dotyczy Moderatorów Światów zarządzanych przez Graczy).<br>
25. Kierowanie do innych osób gróźb, w szczególności takich, które na gruncie powszechnie obowiązujących przepisów prawa mogą być zakwalifikowane jako groźby karalne.<br>
26. Pisownia słów lub zwrotów wulgarnych lub powszechnie uznawanych za obelżywe w sposób utrudniający ich wykrycie przez automatyczne systemy Serwisu, w szczególności poprzez użycie skrótu wulgaryzmu, w tym skrótów obcojęzycznych, a także zastępowanie części wyrazów innymi literami, cyframi lub znakami.<br>
<br>
<b>Blokada czatu na 72 godziny</b><br>
27. Korzystanie z programów automatycznie rozsyłających wiadomości z dużą częstotliwością na czacie ogólnym.<br>
28. Obrażanie pracowników administracji publicznej.<br>
29. Zamieszczanie linków do tzw. straszaków, czyli stron mających za zadanie wystraszenie osoby przeglądającej swoimi efektami wizualnymi lub dźwiękowymi.<br>
30. Zamieszczanie treści, (np. ofert i inne), za które przewidziana jest sankcja w postaci blokady Konta. <br>
<br>
<b>VII. POSTANOWIENIA KOŃCOWE</b><br>
1. Zasady uczestnictwa w Grze w ramach Światów prywatnych regulowane są przez ich indywidualne regulaminy, przy czym Usługodawca uprawniony jest do stosowania przewidzianych w Regulaminie lub niniejszym Taryfikatorze Kar zasad i sankcji w przypadku ich naruszania przez Użytkowników w ramach Światów prywatnych.<br>
2. Fora Światów prywatnych (zdefiniowanych w Regulaminie lub załącznikach do niego) regulowane są osobnymi zasadami i regulaminami, w większości ustalanymi przez Zarządców. Zasady, o których mowa w zdaniu poprzednim w żadnym wypadku nie mogą jednak naruszać powszechnie obowiązujących przepisów prawa, postanowień Regulaminu, a także wykraczać poza ramy powszechnie rozumianych standardów kultury, dobrego wychowania i dobrych obyczajów. Zasady, o których mowa w zdaniach poprzednim, obowiązują także na Świecie fabularnym Nerthus.<br>
3. W sprawach nieuregulowanych w niniejszym Taryfikatorze Kar zastosowanie mają postanowienia Regulaminu. Usługodawca zastrzega sobie prawo nakładania sankcji przewidzianych w Taryfikatorze Kar. Dodatkowo Usługodawca może ograniczyć uprawnienia Użytkownika w zakresie dotyczącym korzystania z Gry, jeżeli skutkiem działań Użytkownika jest naruszenie interesu przedsiębiorstwa Usługodawcy  W szczególności może to polegać na nałożeniu na Konto Użytkownika zobowiązania do wyrównania poniesionych przez Usługodawcę strat poprzez przypisanie do Konta pożyczki wymagającej spłacenia. Przywrócenie wszystkich funkcji przypisanych do Konta, następuje z chwilą  spłaty pożyczki.